<html>
	<body>
		<section class="mass-text">
			<h2>Intrede</h2>
			<p>
				<em>God onze God toon ons Uw genade</em>
			</p>
			<h2>Openingsritus</h2>
			<p>In de Naam van de Vader en de Zoon en de heilige Geest.</p>
			<p class="response"> Amen.</p>
			<p>
				De genade van de Heer Jezus Christus,<br>
				De liefde van God<br>
				En de gemeenschap van de Heilige Geest<br>
				Zij met u allen.
			</p>
			<p class="response"> En met uw geest.</p>
						
			
			<h2>Schuldbelijdenis</h2>
			<p>
				Broeders en zusters, belijden wij onze zonden,<br>
				Bekeren wij ons tot God<br>
				Om de heilige eucharistie goed te kunnen vieren:
			</p>
			<p>
				Ik belijd voor de almachtige God,<br>
				En voor u allen,<br>
				Dat ik gezondigd heb,<br>
				In woord en gedachte,<br>
				In doen en laten,<br>
				Door mijn schuld,<br>
				Door mijn schuld,<br>
				Door mijn grote schuld.<br>
				Daarom smeek ik<br>
				De heilige Maria altijd maagd,<br>
				Alle engelen en heiligen,<br>
				En u, broeders en zusters,<br>
				Voor mij te bidden tot de Heer onze God.
			</p>
			<p>
				Moge de almachtige God zich
				Over ons ontfermen, onze zonden vergeven
				En ons geleiden tot het eeuwig leven.
			</p>
			<p class="response"> Amen</p>
			
			<h2>Kyrie</h2>
			<p>
				Kyrie eleison, <strong>Kyrie eleison</strong><br>
				Christe eleison, <strong>Christe eleison</strong><br>
				Kyrie eleison, <strong>Kyrie eleison</strong>
			</p>

			
			<h2>Dienst van het woord</h2>
			<div class="reading n-1 sticky-container">
				<h3>Eerste lezing</h3>
				<p>Uit het boek Exodus.</p>
				<p>
In die dagen,
leden de Israëlieten tijdens de woestijntocht hevige dorst.
Zij bleven tegen Mozes morren en zeiden:
“Waarom hebt gij ons weggevoerd uit Egypte
als wij toch met kinderen en vee van dorst moeten sterven?”
Mozes klaagde zijn nood bij de Heer:
“Wat moet ik toch aan met dit volk?
Ze staan op het punt mij te stenigen.”
De Heer gaf Mozes ten antwoord:
“Ga met enkelen van Israëls oudsten voor het volk uit,
neem in uw hand de staf waarmee ge de Nijl geslagen hebt
en begeef u op weg.
Ik zal ginds, voor uw ogen,
op een rots staan, op de Horeb.
Sla op die rots:
er zal water uitstromen, zodat de mensen kunnen drinken.”
Mozes deed dat in het bijzijn van Israëls oudsten.
Hij noemde de plaats Massa en Meriba
vanwege de verwijten der Israëlieten
en omdat zij de Heer hadden uitgedaagd
door zich af te vragen: Is de Heer nu bij ons of niet?
				</p>
				<p>
					Woord van de Heer.<br>
					<strong>Wij danken God.</strong>
				</p>

			</div>
			<div class="sticky-container">
				<div class="stick">
					<h3>Tussenzang</h3>
					<p class="response"> Luistert heden naar zijn stem: weest niet halsstarrig.</p>
				</div>
				<p>
Komt, laat ons de Heer met gejubel begroeten,<br>
juichen wij toe de Rots van ons heil.<br>
Laat ons verschijnen voor Hem met een lofzang,<br>
Hem met liederen eren.
				</p>
				<p>
Komt, laat ons aanbiddend ter aarde vallen,<br>
neerknielen voor Hem die ons schiep.<br>
Hij is onze God en wij zijn volk,<br>
Hij is de herder en wij zijn kudde.
				</p>
				<p>
Luistert heden dan naar zijn stem:<br>
weest niet halsstarrig als eens in Meriba,<br>
zoals in Massa in de woestijn;<br>
waar uw vaderen Mij wilden tarten<br>
ofschoon zij mijn daden hadden gezien.
				</p>
			</div>
			<div class="reading n-2 sticky-container">
				<h3>Tweede lezing</h3>
				<p>Uit de brief van de heilige apostel Paulus aan de christenen van Rome.</p>
				<p>
					Broeders en zusters,
					Gerechtvaardigd door het geloof,
					leven wij in vrede met God door Jezus Christus, onze Heer.
					Hij is het,
					die ons door het geloof de toegang heeft ontsloten
					tot die genade waarin wij staan;
					door Hem ook mogen wij ons beroemen
					op onze hoop op de heerlijkheid Gods.
					En die hoop wordt niet teleurgesteld,
					want Gods liefde is in ons hart uitgestort
					door de heilige Geest, die ons werd geschonken.
					Christus is immers voor goddelozen gestorven
					op de gestelde tijd,
					toen wij zelf nog geheel hulpeloos waren.
					Men zal niet licht iemand vinden,
					die zijn leven geeft voor een rechtvaardige,
					al zou misschien iemand
					in een bepaald geval dit van zich kunnen verkrijgen.
					God echter bewijst zijn liefde voor ons juist hierdoor,
					dat Christus voor ons is gestorven, toen wij nog zondaars waren.
				</p>
				<p>
					Woord van de Heer.<br>
					<strong>Wij danken God.</strong>
				</p>
			</div>
			
			<div sticky-container>
				<h3>Vers voor het evangelie</h3>
				<p>
					Lof en eer zij U, Heer Jezus<br>
					<strong class="response"> Lof en eer zij U, Heer Jezus</strong><br>
				</p>
				<p>
					Heer, Gij zijt werkelijk de Redder van de wereld;<br>
					Geef mij van het levend water,<br>
					zodat ik geen dorst meer krijg.
				</p>
				<p>
					<strong class="response"> Lof en eer zij U, Heer Jezus</strong><br>
				</p>
			</div>
			<div class="gospel sticky-container">
				<h3>Evangelie</h3>
				<p>
					De Heer zij met u.<br>
					<strong>En met uw geest.</strong><br>
					Uit het heilig evangelie van onze Heer Jezus Christus volgens Johannes.<br>
					<strong>Lof zij U, Christus.</strong>
				</p>
				<p>
					In die tijd kwam Jezus in een stad van Samaria, Sichar genaamd,
					dichtbij het stuk grond dat Jakob aan zijn zoon Jozef had gegeven.
					Daar bevond zich de bron van Jakob
					en vermoeid van de tocht
					ging Jezus zo maar bij deze bron zitten.
					Het was rond het middaguur.
					Toen een vrouw uit Samaria water kwam putten
					zei Jezus tot haar:
					“Geef Mij te drinken.”
					De leerlingen waren namelijk naar de stad gegaan om levensmiddelen te kopen.
					De Samaritaanse zei tot Hem:
					“Hoe kunt Gij als Jood nu te drinken vragen aan mij, een Samaritaanse?”
					Joden namelijk onderhouden geen betrekkingen met de Samaritanen.
					Jezus gaf ten antwoord:
					“Als ge enig begrip had van de gave Gods
					en als ge wist wie het is, die u zegt:
					Geef Mij te drinken,
					zoudt ge het aan Hem hebben gevraagd
					en Hij zou u levend water hebben gegeven.”
					Daarop zei de vrouw tot Hem:
					“Heer, Ge hebt niet eens een emmer
					en de put is diep:
					waar haalt Ge dan dat levende water vandaan?
					Zijt Ge soms groter dan onze vader Jakob die ons de put gaf
					en er met zijn zonen en zijn vee uit dronk?”
					Jezus antwoordde haar:
					“Iedereen die van dit water drinkt, krijgt weer dorst,
					maar wie van het water drinkt dat Ik hem zal geven,
					krijgt in eeuwigheid geen dorst meer;
					integendeel, het water dat Ik hem zal geven,
					zal in hem een waterbron worden,
					opborrelend tot eeuwig leven.”
					Hierop zei de vrouw tot Hem:
					“Heer, geef mij van dat water,
					zodat ik geen dorst meer krijg
					en hier niet meer moet komen om te putten.”
					Jezus zei haar:
					“Ga uw man roepen en kom dan hier terug.”
					“Ik heb geen man”,
					antwoordde de vrouw.
					Jezus zei haar:
					“Dat zegt ge terecht: ik heb geen man;
					want vijf mannen hebt ge gehad, en die ge nu hebt is uw man niet.
					Wat dit betreft, hebt ge de waarheid gesproken.”
					“Heer,” zei de vrouw,
					“ik zie dat Gij een profeet zijt.
					Onze vaderen aanbaden op die berg daar,
					en gij, Joden, zegt
					dat in Jeruzalem de plaats is waar men aanbidden moet.”
					“Geloof Mij, vrouw,”
					zei Jezus haar,
					“er komt een uur dat gij noch op die berg,
					noch in Jeruzalem de Vader zult aanbidden.
					Gij aanbidt wat gij niet kent;
					wij aanbidden wat wij kennen,
					omdat het heil uit de Joden komt.
					Maar er zal een uur komen,
					ja, het is er al,
					dat de ware aanbidders de Vader zullen aanbidden
					in geest en waarheid.
					De Vader toch zoekt mensen die Hem zo aanbidden.
					God is geest, en wie Hem aanbidden,
					moeten Hem in geest en waarheid aanbidden.”
					De vrouw zei Hem:
					“Ik weet dat de Messias,
					dat wil zeggen: de Gezalfde,
					komt, en wanneer Die komt,
					zal Hij ons alles verkondigen.”
					Jezus zei tot haar:
					“Dat ben Ik, die met u spreek.”
				</p>
				<p>
					Juist op dat ogenblik kwamen zijn leerlingen terug
					en zij stonden verwonderd,
					dat Hij in gesprek was met een vrouw.
					Geen van hen echter vroeg:
					“Wat wilt Ge van haar?” of “Waarom praat Gij met haar?”
				</p>
				<p>
					De vrouw liet haar waterkruik in de steek,
					liep naar de stad terug en zei tot de mensen:
					“Komt eens kijken naar een man,
					die mij alles heeft verteld wat ik gedaan heb!
					Zou Hij soms de Messias zijn?”
					Toen verlieten zij de stad om naar Hem toe te gaan.
					Ondertussen drongen de leerlingen bij Hem aan met de woorden:
					“Eet toch iets, Rabbi.”
					Maar Hij zei hun:
					“Ik heb een spijs te eten die gij niet kent.”
					De leerlingen zeiden tot elkaar:
					“Zou iemand Hem soms te eten gebracht hebben?”
					Daarop zei Jezus hun:
					“Mijn spijs is,
					de wil te doen van Hem die Mij gezonden heeft
					en zijn werk te volbrengen.
					Zegt gij niet: Nog vier maanden en dan komt de oogst?
					Welnu, Ik zeg u:
					slaat uw ogen op en kijkt naar de velden;
					ze staan wit, rijp voor de oogst.
					Reeds krijgt de maaier zijn loon
					en verzamelt vrucht tot eeuwig leven,
					zodat zaaier en maaier zich samen verheugen.
					Zo is het gezegde waar: de een zaait, de ander maait.
					Ik stuurde u uit
					om te maaien waarvoor gij niet hebt gezwoegd;
					anderen hebben gezwoegd
					en gij plukt van hun zwoegen de vruchten.
					Vele Samaritanen uit de stad geloofden in Hem
					om het woord van de vrouw die getuigde:
					“Hij heeft mij alles verteld wat ik gedaan heb.”</p>
					
				<p>
					Toen dus de Samaritanen bij Hem gekomen waren,
					verzochten zij Hem bij hen te blijven.
					Hij bleef er dan ook twee dagen
					en door zijn woord kwamen er nog veel meer tot het geloof.
					Tot de vrouw zeiden ze:
					“Niet langer geloven wij om wat gij gezegd hebt,
					want wij hebben Hem zelf gehoord
					en wij weten, dat Deze werkelijk de redder van de wereld is.”
				</p>
			</div>
			
			<h3>Geloofsbelijdenis</h3>
			<p class="hidden">
				Ik geloof in één God,<br>
				De almachtige Vader,<br>
				Schepper van hemel en aarde,<br>
				Van al wat zichtbaar en onzichtbaar is. <br>
				En in één Heer, Jezus Christus,<br>
				Eniggeboren Zoon van God,<br>
				Voor alle tijden geboren uit de Vader.<br>
				God uit God, <br>
				Licht uit licht,<br>
				Ware God uit de ware God, <br>
				Geboren, niet geschapen, <br>
				Één in wezen met de Vader,<br>
				En door wie alles geschapen is. <br>
				Hij is voor ons, mensen, en omwille van ons heil, <br>
				Uit de hemel neergedaald. <br>
				Hij heeft het vlees aangenomen<br>
				Door de heilige Geest <br>
				Uit de maagd Maria en is mens geworden. <br>
				Hij werd voor ons gekruisigd,<br>
				Hij heeft geleden onder Pontius Pilatus en is begraven. <br>
				Hij is verrezen op de derde dag,<br>
				Volgens de Schriften.<br>
				Hij is opgevaren ten hemel,<br>
				Zit aan de rechterhand van de Vader.<br>
				Hij zal wederkomen in heerlijkheid<br>
				Om te oordelen levenden en doden; <br>
				En aan zijn rijk komt geen einde.<br>
				Ik geloof in de heilige Geest, <br>
				Die Heer is en het leven geeft;<br>
				Die voortkomt uit de Vader en de Zoon;<br>
				Die met de Vader en de Zoon tezamen<br>
				Wordt aanbeden en verheerlijkt;<br>
				Die gesproken heeft door de profeten. <br>
				Ik geloof in de ene heilige,<br>
				Katholieke en apostolische kerk. <br>
				Ik belijd een doopsel <br>
				Tot vergeving van de zonden.<br>
				Ik verwacht de opstanding van de doden<br>
				En het leven van het komend rijk.<br>
				Amen.
			</p>
			<p>
				Ik geloof in God,<br>
				De almachtige Vader,<br>
				Schepper van hemel en aarde,<br>
				En in Jezus Christus,<br>
				Zijn enige Zoon, onze Heer,<br>
				Die ontvangen is van de Heilige Geest,<br>
				Geboren uit de maagd Maria,<br>
				Die geleden heeft onder Pontius Pilatus,<br>
				Is gekruisigd,<br>
				Gestorven en begraven,<br>
				Die nedergedaald is ter helle,<br>
				De derde dag verrezen is uit de doden,<br>
				Die opgestegen is ten hemel,<br>
				Zit aan de rechterhand van God,<br>
				De almachtige Vader,<br>
				Vandaar zal Hij komen oordelen <br>
				De levenden en de doden.<br>
				Ik geloof in de Heilige Geest,<br>
				De heilige katholieke kerk,<br>
				De gemeenschap van de heiligen,<br>
				De vergeving van de zonden,<br>
				De verrijzenis van het lichaam,<br>
				En het eeuwig leven.<br>
				Amen.
			</p>
			
			<h3>Voorbeden</h3>
			<p><span class="role">Bisschop: </span>Laten wij bidden tot de Heer, de bron van alle leven:</p>
			<p>
				<span class="role">Lector: </span>Voor verbondenheid in onze Kerkgemeenschap
				ook in deze tijden van fysieke afstand.
				Dat een soort spiritueel internet alle christenen mag verenigen
				in vriendschap en broederlijkheid. <br>
				Laat ons bidden
			</p>
			<p>
				Voor wie ziek is en voor wie gescheiden wordt van zijn geliefden.
				Om warmte , zorg en nabijheid.
				Om heling en solidariteit.<br>
				Laat ons bidden
			</p>
			<p>
				Voor allen die deze veertigdagentijd willen beleven als een tijd van verdieping.
				Dat deze veertigdagentijd hen dichter brengt
				bij het water van Jezus' liefde en zelfgave.
				Dat Hij onze gids is naar het licht van Pasen.<br>
				Laat ons bidden
			</p>
			<p>
				Voor allen die zich inzetten voor wereldwijde solidariteit
				bijvoorbeeld via de projecten die Broederlijk Delen ondersteunt.
				Voor onze broeders en zusters
				in Colombia, Senegal en Congo.
				Dat Gods Rijk zich mag tonen.<br>
				Laat ons bidden
			</p>
			
			<h2>Eucharistische Dienst</h2>
			<h3>Offerande</h3>
			<p>
				Gezegend zijt Gij Heer, God van al wat bestaat.
				Uit Uw milde hand hebben wij het brood ontvangen.
				Aan U dragen wij op de vrucht van de aarde, 
				En het werk van onze mensenhanden. 
				Het zal voor ons worden tot brood van eeuwig leven. <br>
				<span class="response"> Gezegend zij God in alle eeuwen.</span> <br>
				Gezegend zijt Gij, Heer, God van al wat bestaat.
				Uit uw milde hand hebben wij de wijn ontvangen.
				Aan U dragen wij op de vrucht van de wijnstok
				En het werk van mensenhanden.
				Hij zal voor ons worden tot drank van eeuwig leven. <br>
				<span class="response"> Gezegend zij God in alle eeuwen.</span> <br>
			</p>
			<h3>Gebed over de gaven</h3>
			<p>
				Bidt broeders dat mijn en uw offer aanvaard 
				Kan worden door God de almachtige Vader.
			</p>
			<p class="response">
				Moge de Heer het offer uit uw handen aannemen,
				Tot lof en eer van Zijn naam
				En tot welzijn van heel Zijn heilige Kerk.
			</p>
			
			<h2>Eucharistisch gebed</h2>
		</section>
	</body>
</html>